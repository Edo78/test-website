---
title: Tra le stelle
category: Narrativa
published: true
updated: false
pinned: false
---
# La collina

Le stelle erano ancora ben visibili nel cielo notturno ma non mancava poi molto al sorgere del sole che avrebbe spazzato via quei deboli puntini luminosi. Le alte montagne alle sue spalle sembravano proteggere in un abbraccio la placida vallata. Quando il vento scendeva da quella parte poteva giurare di sentire nell'aria l'odore dei pini e più vivido il ricordo degli aghi secchi scricchiolare sotto le sue scarpe durante le escursioni. La foresta sembrava scivolare dolcemente fin quasi alle porte della città le cui luci erano ben visibili nella tersa notte, anche se a una certa distanza. Il fiume scorreva ampio e placido dal lato opposto della collina, attraversando la pianura, fino al mare lontano che sapeva trovarsi davanti a lui. Non molte abitazioni si distaccavano dalla città, non ostante il terreno fertile l'agricoltura non aveva mai attecchito e le vite dei cittadini erano strettamente legate tra di loro. Solo sparute eccezioni reclamavano la propria indipendenza andando a disegnare nuove costellazioni scese sulla terra. La collina rimaneva comunque abbastanza raggiungibile, non troppo vicina, non troppo remota. Ideale per ammirare il panorama, le stelle e per avere un po' di riservatezza.

La notte estiva non era sicuramente torrida e trovavo la temperatura gradevole in t-shirt e jeans leggeri. Seduto sull'erba da un po' di tempo, avevo sicuramente perso la cognizione del tempo. Mi rendevo conto che l'umidità del terreno stesse iniziando a farsi sentire attraverso i jeans ma ero ancora abbastanza estraniato da non voler affrontare le sensazioni di cui il mio corpo si premurava di informarmi. Assorto, ammirando un gruppo di stelle, il mio cervello non voleva altri pensieri da prendere in considerazione.

Non è che volessi fissare quelle specifiche stelle, semplicemente avevo lo sguardo perso e quelle stelle si trovavano proprio al centro del mio campo visivo.

---

# Alan

Alan avrebbe sicuramente saputo dirmi se erano un'unica costellazione, come mi stavo convincendo, o meno. Certo, l'astronomia non era il suo campo di specializzazione ma, per quanto odiassi ammetterlo, non ero a conoscenza di nessuna branca della conoscenza in cui non vantasse competenze apparentemente smisurate.

Sì, Alan avrebbe potuto togliermi quel dubbio. Me lo figuravo a cercare di indicarmi come collegare le stelle tra di loro per ottenere una costellazione. Sicuramente non avrebbe perso l'occasione per illustrare quali motivazioni spinsero i nostri antenati a immaginarsi quello specifico disegno e, quasi certamente, avrebbe aggiunto qualche macabro e rivoltante dettaglio su culti aberranti o sacrifici cruenti collegati a quella costellazione.

Non che pensassi che quel gruppo di stelle avesse qualcosa di particolarmente oscuro ma Alan riusciva a infastidire molte persone con questa sua attitudine a ricollegare qualsiasi argomento a divinità sanguinarie o arcani rituali.

---

# Sangue

Il mio corpo decise di provare nuovamente a far presente al mio cervello la sua presenza. Mi resi conto di una sensazione di appiccicaticcio su una guancia, i peli della barba che venivano fastidiosamente tirati. Non da far male ma abbastanza fastidiosi da superare il mio inconscio distaccamento.

Mi grattai in quel punto e, sentendo qualcosa sotto le unghie, mi guardai distrattamente la mano. Dovevo avere sul viso delle macchie di sangue che si stavano seccando perché sotto le unghie si vedeva del sangue coagulato.

Mi resi conto che la mia reazione risultava inconsultamente apatica ma, con rassegnazione, dovetti prendere atto che non era sicuramente la cosa più strana della nottata e, temo, ci sarà di peggio.

---

# Morte

Riflessivamente mi girai verso Alan. Dovetti prendere atto ancora del mio profondo distacco. L'erba, rossa di sangue, circondava il corpo di Alan. Forse definirlo corpo non sarebbe adatto. Magari definire, più diplomaticamente, "resti" quello che giaceva sull'erba sarebbe stato più corretto ma non avrebbe reso l'idea. Forse "spoglie mortali" sarebbe la definizione che Alan avrebbe scelto in un simile contesto ma nemmeno questo potrebbe aiutare a visualizzare la scena. Quello che rimaneva di Alan era talmente sparpagliato e martoriato che sarebbe stato difficile rendersi conto se mancasse qualcosa o se i pezzi avrebbero potuto comporre un cadavere completo.

Indubbiamente non era così che avevo pianificato la nottata ma non sempre le cose fanno la cortesia di andare come le si pianifica.

---

# Una gita

Solo un paio di giorni prima avevo invitato Alan ad accompagnarmi. Non gli avrei certo rivelato le mie vere intenzioni prima che fosse stato troppo tardi ma avevo inventato una motivazione decisamente plausibile. Volevo che fossimo solo noi due e volevo che fossimo ben lontani da chiunque.

L'occasione propizia fu lo sciame di stelle cadenti che sarebbe stato visibile proprio questa notte. Non ero interessato ai particolari ma Alan, ovviamente, non perse l'occasione per illustrarmeli. Diversamente da altri sciami più noti come Leonidi o Perseidi, questo non aveva nemmeno un nome e, evidentemente, seguiva un'orbita che non lo portava a contatto con la terra una volta l'anno.

Alan non mancò di collegare l'evento ad un'arcaica profezia relativa a una blasfema divinità ma l'intensità di questo racconto mi risultò così nauseante da doverlo interrompere e da voler rimuovere questi macabri dettagli.

Volevo essere lucido, concentrato sul mio piano e non farmi fuorviare.

---

# La fine

Partimmo poco dopo il tramonto. Sentivo il cuore battere così forte che temevo Alan potesse sentirlo. Non avevo mai pensato che sarei arrivato a un simile gesto ma Alan ... beh, era semplicemente Alan e indubbiamente si meritava quello che avevo in serbo per lui.

Giungemmo a destinazione e mi sembrava che l'aria fosse elettrica tanto ero fremente. La bocca mi si era prosciugata, come se l'aria stessa si fosse fatta polvere per la tensione che avevo dentro, ci fissammo brevemente negli occhi e prima che riuscissi ad agire mi baciò.

Grazie, mi disse mentre le prime stelle iniziavano a cadere. Non sai quanto sia importante l'amore che provi per me. Un'anima innamorata è un sacrificio indispensabile per l'ascensione.

Rimasi letteralmente a bocca aperta mentre parlava. Chiedendomi se dovesse per forza scherzare in modo così macabro.

Alzò lo sguardo a contemplare lo sciame sempre più fitto. Fece due passi indietro mentre si sbottonava i polsini della camicia arrotolandone le maniche. Intanto iniziò a pronunciare una serie di parole incomprensibili in mezzo alle quali, ogni tanto, mi sembrava di riconoscere i nomi delle antiche divinità che spesso erano al centro dei suoi racconti.

Senza interrompere la cantilena infilò una mano in tasca e ne estrasse un piccolo coltello a serramanico che aprì e si puntò sul palmo della mano sinistra. Fece una breve pausa di silenzio e, con mio sommo raccapriccio, l'uomo a cui volevo chiedere di sposarmi, si praticò un profondo taglio fino all'incavo del gomito.

Una smorfia di dolore gli alterò i lineamenti mentre fui io a gridargli di fermarsi. Riprese la cantilena indirizzando verso di me il palmo della mano ferita. Mentre il suo sangue colava a profusione dalla lacerazione sentii le forze venirmi meno e caddi in ginocchio davanti all'uomo che amavo, incapace di razionalizzare quello che stava avvenendo davanti ai miei occhi.

Iniziai a sentire un dolore lancinante in tutto il corpo come se mi stessero scuoiando vivo. Alan aumentò l'intensità ossessiva della sua cantilena e sentii come se dovessi vomitare ma dalla bocca mi uscii un globo informe, debolmente luminoso che fluttuò verso la mano di Alan come se ne fosse attratto.

Nello stesso momento sentii qualcosa spegnersi dentro di me, probabilmente lo shock era tale da spingermi ad estraniarmi da tutto quello che stava capitando. Provai un subitaneo sollievo mentre la tempesta di emozioni che stavo provando si dissipò in un istante. Rimanevo in ginocchio davanti ad Alan per la spossatezza fisica ma non provavo più paura, disgusto, o orrore dinnanzi a quella scena.

La luce intanto aveva raggiunto la mano di Alan che aveva iniziato ad assorbirla tramite la ferita. Il sangue ormai era ridotto a poche gocce e la mano sembrò diafana per un momento.

Poi calò il silenzio. Alan lasciò crollare le braccia lungo il corpo mentre rialzò lo sguardo verso lo sciame ormai al suo apice. La sua espressione era radiosa e una luce iniziò a diffondersi dal suo torace. Diventò velocemente così intensa che potei vedergli la gabbia toracica mentre la luce lentamente si spostava sempre più in alto aumentando nel contempo di intensità.

Quando raggiunse la testa ormai la luce era dolorosa da fissare e i suoi lineamenti praticamente impossibili da distinguere. Percepii in qualche modo, non certo con la vista, che aveva abbassato nuovamente lo sguardo rivolgendolo verso di me.

Grazie, sentii risuonare nella mia mente. Senza il tuo sacrificio sarei dovuto rimanere vincolato a questo odioso sasso e ai suoi abitanti fino al prossimo ciclo.

Udii un suono come di uno straccio bagnato che si strappa e sentii una copiosa quantità di liquido caldo schizzarmi violentemente sulla faccia e sulle braccia. Quello che era stato Alan era ... non trovo un termine migliore: "esploso", come se qualcosa fosse uscito violentemente da un involucro.

Adesso siedo qui, sulla collina e ripenso alle macabre profezie sulla fine del mondo che Alan raccontava spesso e pensando a quello che sta per succedere non posso che trovare una piccola soddisfazione. Certo, morirò come tutti gli altri ma gli orrori indicibili faranno impazzire molti ben prima che le torture pongano fine alle loro sofferenze. Io invece sono solo un guscio vuoto e nemmeno il pensiero di ciò che ci attende riesce a far presa su di me.

Certo, volevo dedicarmi a lui per il resto della mia vita ma non l'avevo proprio pianificata così.
